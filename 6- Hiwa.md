# ٦. داواکردنی ڤیزا

## ٦.١ جۆرەکانی ڤیزای قوتابی
دوو جۆر ڤیزای خوێندن هەیە بۆ وڵاتی چین، ئەوانیش ڤیزای X1 و X2ن. ڤیزای X1 بۆ ئەو خوێندکارانەیە کە ماوەی خوێندنەکەیان زیاترە لە شەش مانگ. ڤیزای X2 بۆ کاتێکە ماوەی خوێندن کەمتربێت لە شەش مانگ.

## ٦.٢ چۆنیەتی داواکردنی ڤیزا
بەپێی ڕێنماییەکانی کونسوڵخانەی چین لە کوردستانی باشوور دەبێت ئەم ڕێکارانە جێبەجێبکرێت:

１-	پڕکردنەوەی فۆرمی ئۆنلاینی ڤیزای چین (https://cova.cs.mfa.gov.cn).

２-	وەرگرتنی کاتی سەردانکردنی کونسوڵخانە بەمەبەستی داواکردنی ڤیزا بە ئۆنلاین (https://avas.cs.mfa.gov.cn).

بۆ داواکردنی ڤیزا دەبێت خودی داواکار ئامادەبێت و فۆرمی داواکاری و کاتی سەردانکردن چاپ بکات. وە بۆ ڤیزای خوێندن کونسوڵخانە پەنجەمۆر وەردەگرێت.
ناونیشانی کونسوڵخانە: شاڕێی گوڵان (باشووری ناز سیتی)، هەولێر، کوردستانی باشوور، عێراق.
تەلەفۆن: 009640662103907
ئیمەیڵ: erbil@csm.mfa.gov.cn

## ٦.٣ بەڵگەنامە پێویستەکان

１-	پەڕەی دڵنیابوونەوە لە ناردنی فۆرمی ئۆنلاین و فۆرمی داواکردنی ڤیزا هەردووک بە چاپکراوی لەگەڵ وێنەیەک بە قەبارەی ٤٨*٣٣ ملم.

２-	پاسپۆرت، و پەڕەی زانیاری کەسی پاسپۆرت بە چاپکراوی لەگەڵ وێنەیەک بە قەبارەی ٤٨*٣٣ ملم (پاسپۆرت دەبێت بەلایەنی کەمەوە شەش مانگی مابێت بۆ بەسەرچوون و پەڕەی بەتاڵی تێدابێت).

３-	لەبەرگیراوەی کۆتا ڤیزای چین یاخود ڕێگەپێدانی نیشتەجێبوون لەچین ئەگەر هەبێت.

４-	نوسخەی بنەڕەتی و لەبەرگیراوی کارتی نیشتمانی.

５-	نوسخەی بنەڕەتی و لەبەرگیراوی کارتی زانیاری.

６-	هەندێک بەڵگەنامەی تر هەن کە بەپێی جۆری ڤیزا دەگۆڕێن:
   
   ا- بۆ ڤیزای جۆری X2، پێویستت بە نوسخەی بنەڕەتی و لەبەرگیراوەی قبوڵی خوێندنەکەت کەلەلایەن زانکۆیەکی چینەوە دەرچووە دەبێت.
   
   ب- بۆڤیزای جۆری X1 پێویستت بەم بەڵگەنامە دەبێت:
   
１-	نوسخەی بنەڕەتی و لەبەرگیراوەی نامەی وەرگرتن لە یەکێک لە زانکۆکانی چین.

２-	نوسخەی بنەڕەتی و لەبەرگیراوەی فۆرمی داواکاری ڤیزا بۆ خوێندن لەچین (JW201/202 Form) کەلەلایەن زانکۆی ناوبراوەوە دەنێردرێت.

３-	پشکنینی پزیشکی (هەمان پشکنینەکانە کە لەکاتی پێشکەشکردنی خوێندندا ئامادەکراوە بەڵام دەبێت نوێبکرێتەوە چوونکە پشکنینی پزیشكی بۆ ماوەی زیاتر لەشەش مانگ بەکارناهێنرێت).

４-	سەلماندنی باری دارایی (نامەیەک لە بانکەوە کە بۆهەرساڵێکی ئەکادیمی بەلایەنی کەمەوە ٢٥٠٠ دۆلار لەهەژماری بانکیەکەدا هەبێت. ئەم خاڵە تەنها ئەو خوێندکارانە دەگرێتەوە کە دەیانەوێت لەسەر تێچووی خۆیان بخوێنن).

بۆچۆنیەتی پارەدان و کۆکردنەوەی پاسپۆرتەکەت تەماشای ئەم ڕێنماییانە بکە کە لەلایەن کونسوڵخانەوە خراونەتەڕوو:

http://erbil.china-consulate.gov.cn/eng/lsfw/fees/202312/P020231223784980043940.pdf 


سەرچاوە:

１-	http://erbil.china-consulate.gov.cn/eng/lsfw/visas/202312/t20231223_11210116.htm 

