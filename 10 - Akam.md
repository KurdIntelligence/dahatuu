
# 10 خزمەتگوزاری و ئاسانکارییەکانی زانکۆ


بەشێوەیەکی گشتی سەرجەم زانکۆکانی چین لە تەواوی شار و هەرێمە جیاوەزاکانی ئەو وڵاتەدا کۆمەڵێک خزمەتگوزاری و ئاسانکاری سەرنجڕاکێش و بەرچاو پێشکەش بە خوێندکارانی نێودەوڵەتی دەکەن، کە وا دەکات ژیانی ئەکادیمی و کەسی خوێندکاران لە چین بە شێوەیەکی بەرچاو ئاسان و دڵخۆشکەر بێت:


## ١-خزمەتگوزاری نیشتەجێبوون

سەرجەم زانکۆکانی چین بەشی ناوخۆیی  تایبەت و مۆدێرن بۆ خوێندکارانی بیانی دابین دەکەن. ئەم بەشەناوخۆییانە  بە گشتی خاوێن، ئارام و ڕێکوپێکن، بە شێوەیەک کە هەست دەکەیت لە ماڵی خۆتی. ژوورەکان بە باشترین شێوە ڕێکخراون و پێداویستی سەرەکی وەک تەختەخەو، مێز، کورسی، دۆڵابیان تێدایە. هەروەها، زۆربەی بەشە ناوخۆییەکان خاوەن سیستەمی گەرمکردنەوە و ساردکردنەوەی پێشکەوتوون. کرێی ئەم بەشە ناوخۆییانە  خۆڕاییەو  بەشێکە لە سودمەندییەکانی بۆرسەی خوێندنەکەت، هاوکات ئاوی گەرم لە گەرماوەکانیاندا هەیە، کە بە کارتی خوێندکار پڕدەکرێتەوە، بەڵام کرێی پڕکردنەوەی ئەو کارتانە لەسەر بودجەی خوێندکار خۆیەتی.
## ٢-خواردنگە
لە زانکۆکاانی چین ، هەم لەناو کەمپەسی زانکۆ و هەم لە کەمپەسی بەشە ناوخۆیەکان چەندین خواردنگە فەراهەم کراوە. لێرە دەتوانی تامی خواردنە خۆجێییەکانی ناوچە جیاوازەکانی چین بکەیت،. نرخی خواردنەکان زۆر گونجاوە و لەگەڵ بودجەی خوێندکاران دەگونجێت. بەڵام راهاتن لەگەڵ تامی خواردنە خۆجێیەکانی چین کەمێک کاتی دەوێت.
## ٣- خزمەتگوزاری گواستنەوە
هەندێک لە زانکۆکان، بەتایبەت ئەوانەی کە لە دەرەوەی شارن، خزمەتگوزاری پاسی تایبەت پێشکەش دەکەن بۆ گواستنەوەی خوێندکاران لە نێوان زانکۆ و شوێنی مانەوەی و بەشە ناوخۆییەکان و هاتوچۆ لە کەمپەسێک بۆ کەمپەسێکی دیکە. تێچووی ئەم خزمەتگوزارییە خۆڕاییە و بەشێکە لە خزمەتگوزارییەکانی زانکۆ بۆ خوێندکاری نێودەوڵەتی، هاوکات کاتی هاتوچۆ کەم دەکاتەوە و ئاسایشی خوێندکاران دەپارێزێت.
## ٤- کتێبخانە:
کتێبخانەکانی زانکۆ لە چین وەک گەنجینەیەکی زانستی و فەرهەنگی وان. ئەم کتێبخانانە خاوەنی ملیۆنان کتێب، گۆڤار و سەرچاوەی ئەلیکترۆنین لە بوارە جیاوازەکاندا، هەرچەندە زیاتر سەرچاوەی چینی بەردەستە، بەڵام بە گەڕانێکی باش دەتوانیت سەرچاوەی ئینگلیزیش بەردەست بخەیت. شوێنی خوێندنەوە و توێژینەوەی تایبەتیان هەیە کە بە باشترین شێوە ڕێکخراون، بە مێز و کورسی و ڕووناکی گونجاو. زۆربەی کتێبخانەکان 24 کاتژمێر کراوەن و بەشێکی زۆریان شوێنی تایبەتیان تێدایە کە دەتوانیت تایبەت بە خۆت و هاوڕێکانت پێشتر و لەرێگەی خزمەتگوزاری کارتی خوێندکار یاخود خزمەتگزارییە سەرهێڵییەکانی زانکۆ حیڤزیان بکەیت، کە دەرفەتێکی نایاب دەڕەخسێنێت بۆ خوێندکاران تا لە هەر کاتێکدا سوود لە ژوور و شوێنی تایبەت وەربگرن بۆ توێژینەوە و کۆشش.
## ٥-ڕێنمایی و پشتگیریی
بەشی تایبەت بە کاروباری خوێندکارانی نێودەوڵەتی لە زانکۆکانی بۆ خوێندکارانی بیانی هەمیشە بەردەستە. ئەم بەشە یارمەتی خوێندکاران دەدات لە هەموو بوارەکانی ژیانی ئەکادیمی و کەسی، لە کاروباری ڤیزا و تۆمارکردنەوە بگرە تا ڕێنمایی دەربارەی ژیانی ڕۆژانە لە چین. کارمەندانی ئەم بەشە بە زمانی ئینگلیزی قسە دەکەن و هەمیشە ئامادەن بۆ یارمەتیدان و وەڵامدانەوەی پرسیارەکانی خوێندکارا و پشتگیریکردنیان لە داواکارییەکانیان.
## ٦-ناوەندی راهێنانی پیشەیی:
زۆر لە زانکۆکان ناوەندی تایبەتیان هەیە بۆ یارمەتیدانی خوێندکاران لە دۆزینەوەی هەلی کارکردن و ناساندیان بە پێشانگا خۆجێیەکانی هەلی کار لەو شارەی کە خوێندکار لێی نیشتەجێیە. هەروەها ئەم ناوەندانە زۆرجار سیمینار و وۆرکشۆپی تایبەت ڕێکدەخەن بۆ پەرەپێدانی کارامەییە پیشەییەکانی خوێندکاران و گەشتی تایبەتیان بۆ رێکدەخەن بۆ سەردانکردنی کۆمپانیا زەبەلاح و شوێنکارە گەورەکانی ئەو شار و هەرێمەی خوێندکار لێی نیشتەجێیە، ئەمەش زۆرجار دەبێتە دەرگای کرانرەەوەی خوێندکار بەڕووی هەلئ کاری زۆر ناوازەدا.

## ٧- وەرزش و کات بەسەربردن:
سەرجەم زانکۆکانی چین خاوەنی یاریگا، هۆڵی وەرزشی و شوێنی چالاکی کۆمەڵایەتی پێشکەوتوو و فرەچەشنن. لێرە دەتوانی بەشداری لە چالاکی وەرزشی جۆراوجۆر بکەیت، لە تۆپی پێ و باسکەوە بگرە تا یۆگا و تای چی. هەروەها، زۆربەی زانکۆکان خاوەنی ئەنجومەن و کۆمەڵەی خوێندکاری جۆراوجۆرن کە دەرفەتی باش دەڕەخسێنن بۆ ناسینی هاوڕێی نوێ و پەرەپێدانی کارامەییە کۆمەڵایەتییەکان.

## ٨-چالاکی کەلتووری:
زانکۆکان بە بەردەوامی چالاکی کەلتووری ڕێکدەخەن، وەک فێستیڤاڵی نێودەوڵەتی، ئاهەنگی نەتەوەیی چین، و گەشتی مەیدانی بۆ شوێنە مێژووییەکان. ئەمە دەرفەتێکی نایابە بۆ خوێندکارانی نێودەوڵەتی تا زیاتر ئاشنای کەلتووری چین ببن و پەیوەندی لەگەڵ خوێندکارانی دیکە دروست بکەن.
ئەم خزمەتگوزاری و ئاسانکارییانە، لەگەڵ ئەوانەی پێشتر باسمان کردن، وێنەیەکی تەواو و گشتگیر پێشکەش دەکەن لەو پشتگیرییە بەرفراوانەی کە زانکۆکانی چین بۆ خوێندکارانی نێودەوڵەتی دابین دەکەن. ئەمەش وا دەکات کە ئەزموونی خوێندن لە چین نەک تەنها سوودبەخش بێت لە ڕووی ئەکادیمییەوە، بەڵکو لە ڕووی کەسی و کەلتوورییشەوە دەوڵەمەند و بیرەوەرییەکی نەسڕاوە بێت بۆ خوێندکاران.
٨-فێربوونی زمان
سەرجەم  زانکۆکانی چین خولی فێربوونی زمانی چینی (ماندارین) بە خۆڕایی پێشکەش دەکەن. ئەم خولانە بە شێوەیەکی زانستی و پراکتیکی دیزاین کراون و لەلایەن مامۆستای پسپۆڕەوە دەوترێنەوە. فێربوونی زمانی چینی نەک تەنها یارمەتیت دەدات لە ژیانی ڕۆژانەدا، بەڵکو دەرفەتی کاری باشیشت بۆ دەڕەخسێنێت لە داهاتوودا.

# رێکخراوە قووتابییەکان و چالاکییەکان

زانکۆکانی چین تەنها شوێنی وانە و تاقیکردنەوە نین. ئەم زانکۆیانە تێیدا سەدان  کار و چالاکی بۆ فێرخوازان رێکدەخەن. ئەم چالاکی و ڕێکخراوانە دەرفەتی زێڕین دەڕەخسێنن بۆ فێرخاوازنی نێودەوڵەتی، بەتایبەت خوێندکارانی کورد، تا جیهانێکی نوێ لە ئەزموون و ناسین بدۆزنەوە.:

## ١- ئەنجومەنە فێرخوازییەکان
لەسەرجەم بەشەکانی هەموو زانکۆیەکی چین ئەنجومەنێک هەیە، کە تیادا هەر بەشە و یەک سەرپەرشتیار(ئەنجومەن) یان زیاتر سەرپەشتی کارو باری خوێندکارەکانی ئەو بەشە دەکات و فێرخوازی سەرجەم وڵاتانی ئەو بەشەی زانکۆکە کۆدەکاتەوە و بەرەوام ئاگاداریان دەکااتەوە لە رێنمایی، دەرفەت و ئاگاداارییەکان لێرەدا، خوێندکارانی کورد دەرفەتی زێرینیان هەیە تا بتوانن دەنگی خۆیان بگەیەننە گوێی بەڕێوەبەرانی زانکۆ و هاوکات کەلتووری کوردی بە جیهان بناسێنن.
## ٢-ئەنجومەنە کەلتوورییەکان:
ئەم ئەنجومەنانە وەک پەنجەرەیەکن بۆ جیهان. لێرەدا دەتوانیت فەرهەنگی کوردی بە دنیا بناسێنیت و هاوکات فێری کەلتووری وڵاتانی دیکە ببیت.  ساڵانە ئەم ئەنجومەنە لە کاتی بۆنە و فیستیڤاڵە خۆجێی و جیهانیییەکاندا  کار و چالاکی رێکدەخات و رێگە بە فێرخوازی هەموو وڵاتاان دەدات نمایشی گۆرانی، هەڵپەرکێ و جلوبەرگی خۆیان بکەن.

## ٣- کۆمەڵە وەرزشییەکان
زانکۆکانی چین خاوەنی دەیان کۆمەڵەی وەرزشی جۆراوجۆرن، لە تۆپی پێ و باسکەوە بگرە تا وەرزشە نەریتییە چینییەکان وەک تای چی و کونگ فو. بیر لەوە بکەوە کە لە تیمی تۆپی پێی زانکۆدا یاری بکەیت و ناوی کوردستان بەرز بکەیتەوە! یان فێری تای چی ببیت و کاتێک دەگەڕێیتەوە کوردستان، ئەم هونەرە کۆنە چینییە بە هاوڕێکانت بناسێنیت.
## ٤- چالاکییە خۆبەخشییەکان:
سەرجەم زانکۆکانی چین بە درێژایی ساڵ کاری و چالاکی خۆبەخشی رێکدەخەن، ئەم چالاکیانە دەرفەتت پێدەدەن کە ببیتە بەشێک لە چارەسەری کێشەکانی زانکۆکەت  و هاوفێرخوازانت. هەر لە  بەشداری لە   پڕۆژەیەکی خۆبەخشی وەکو فێرکردنی زمانی ئینگلیزی بە منداڵانی هەژاری چینی بگرە تا ناساندنی  زانکۆکە بەخوێندکارە نوێیەکان ببەتاایبەت هاوزمانەکانت. ئەمە نەک تەنها یارمەتی خەڵکی دەدەیت، بەڵکو پەیوەندی قووڵ لەگەڵ کۆمەڵگای چینی دروست دەکەیت و دەبیتە بالێۆزێکی چالاکی کوردستان.
### چۆن بەشداری بکەین؟
1. خۆتۆمارکردن: لە دەستپێکی ساڵی خوێندندا، زانکۆکان ڕۆژێکی تایبەت بۆ ناساندنی زانکۆکە و پەێروەییەکان و رێکخراوەکانی ناو زانکۆ رێکدەخەن. ئەم ڕۆژە وەک فێستیڤاڵێکی گەورەی دەرفەتەکان وایە. لەوێ دەتوانیت بە دەیان ڕێکخراو و چالاکی زانکۆیی ئاشنا ببیت و ناوی خۆت تۆمار بکەیت
2. پەیوەندیکردن: دەتوانیت ڕاستەوخۆ پەیوەندی بە ڕێکخراوەکان بکەیت کە لەو کاتە هەنوکەییەدا لالاین بەشی نێودەولەتی زاانکۆکەتەوە رێکدەخرێت. هاوکات، سەرجەم ئەنجومەنە تایبەتااکانی زانکۆکە بەبەردەوامی  لە تۆڕە کۆمەڵایەتییەکانی تایبەت بە زاانکۆکە و گروپەکانی وتووێژی سەرهءڵی تایبەت بە خوێندکارە نێودەوڵەیەکان چالاکن چالاکن. بۆ نموونە، لە WeChat (واتساپی چینی) گرووپی تایبەتیان هەیە.
3. ڕاوێژکاری : بەشی کاروباری خوێندکارانی نێودەوڵەتی وەک باوکێکی دڵسۆز ئامادەیە یارمەتیت بداتدەتوانیت لە رێگەی ئەنوجەمەن تایبەتەکەی خۆتەوە هەمیشە دەستپێشخەریی بکەیت بۆ بەشداریکردن لا کارو چالاکییە جۆر بەجۆرەکاندا و تۆڕێکی چالاکی پەیوەندی بۆخۆت درووست بکەیت.

# 10.3 ستراتیژییەکانی خۆگونجاندن لەگەڵ کەلتووری نوێ ژیان لە ناو دڵی ئیمپراتۆریەتی ناوەڕاست

فێرخوازی ئازیزی کورد، ئێوە لە بەردەم گەورەترین گۆڕانکاری ژیانتاندان. چین، ئەم وڵاتە کۆن و نوێیە، ئەم زەبەلاحە کەلتووری و ئابوورییە، ئامادەیە ئێوە لە باوەش بگرێت. بەڵام ئەم باوەشە، هەرچەندە گەرم و میهرەبانە، پڕە لە نهێنی و پێچەڵپێچی. لێرەدا، بە وردترین شێوە، ئەو ستراتیژیانەتان پێ دەڵێین کەئەزموونی پێشوتری فێرخوازەکانی کوردە لە چین:
## ١-فێربوونی زمانی چینی: کلیلی کردنەوەی هەزار و یەک دەرگا
زمانی چینی (ماندارین) تەنها کۆمەڵێک وشە و ڕستە نییە. ئەمە سیستەمێکی تەواوە لە بیرکردنەوە، لە جیهانبینی. هەر وشەیەکی چینی کە فێری دەبن، پەنجەرەیەکی نوێ بۆ تێگەیشتن لە مێژوو، فەلسەفە و کەلتووری چین دەکاتەوە.
ستراتیژییەکان بۆ فێربوونی زمانی چینی
## 	خولە زمانییەکانی زانکۆ:
ئەمە تەنها سەرەتایە. لە پۆلەکاندا چالاک بن، پرسیار بکەن، و هەوڵ بدەن لەگەڵ مامۆستاکان پەیوەندی دروست بکەن.
## 	ئەپڵیکەیشنەکانی فێربوونی زمان:


[Beelinguaapp](https://www.beelinguapp.com), [Chineskill](https://www.chineseskill.com/), [HelloChinese](https://www.hellochinese.cc), [Hanping](https://hanpingchinese.com), [LingQ](https://www.lingq.com), [Memrise](https://www.memrise.com), [Pleco](https://www.pleco.com)

نەرمەکاڵای باشن بۆ فێربوونی زمان، بەڵام تەنها وەک پشتیوان بەکاریان بهێنن. بۆ فێربوونی وشەی نوێ، Pleco و Hanping ئەپڵیکەیشنی بێ هاوتان.



## هاوڕێی زمان:
لەگەڵ خوێندکارێکی چینی ڕێککەون، بەڵام تەنها بۆ زمان نا. هەوڵ بدەن پەیوەندییەکی ڕاستەقینە دروست بکەن. پێکەوە بچن بۆ چێشتخانە، بازاڕ، یان موزەخانە و پیاسە و گەڕان، دەتوانیت ئەوان فێری زمانی ئینگلیزی یان کوردی بکەیت و ئەوانیش لەبەرامبەردا فێری چینیت بکەن.
## 	سەیرکردنی میدیای چینی:
فیلم و زنجیرە چینییەکان سەیر بکەن، بەڵام نەک تەنها ئەوانەی نوێن. فیلمە کلاسیکییەکانی وەک "بەهاری شار قەدەغەکراو" یان "ژیان لەسەر تەلی دار" ببینن. ئەمانە دەرگای تێگەیشتن لە مێژووی هاوچەرخی چینتان بۆ دەکەنەوە.
## 	گوێگرتن لە پۆدکاست و ڕادیۆی چینی:


سلۆ چاینیز و چاینیز پۆد دوو بژاردەی باشن. هەروەها گوێ لە گۆرانی چینی بگرن، بەتایبەت گۆرانییە کلاسیکییەکان.چونکە لەرێگای پۆدکاست و گوێگرتن لە گۆرانئ ئینجا بەتەواوی شاارەزاای فەرهەنگی زمانێک دەبیت،ل ە یادتان بێت کە فێربوونی زمانی چینی تەنها بۆ پەیوەندی نییە. بەڵکو کلیلی تێگەیشتنە لە شێوازی بیرکردنەوەی چینییەکان. کاتێک دەڵێن 辛苦了 (Xīnkǔ le)ئەم دەربڕینە یەکێکە لە گرنگترین و باوترین دەربڕینەکانی زمانی چینی کە پەیوەندی بە سوپاسکردن و ڕێزگرتنەوە هەیە. بە کوردی، دەکرێت بە چەند شێوەیەک وەربگێڕدرێت:
"ماندوو نەبیت" - ئەمە نزیکترین واتایە لە کوردیدا.
"دەستت خۆش بێت" - ئەمەش دەربڕینێکی هاوشێوەیە لە کوردیدا.
"سوپاس بۆ هەوڵ و ماندووبوونت" - ئەمە واتای قووڵتری دەربڕینەکەیە.
بۆ سوپاس، لە ڕاستیدا دەڵێن "سوپاس بۆ ماندووبوونت". ئەمە نیشانەی گرنگیدانی کەلتووری چینییە بە هەوڵ و ماندووبون.

## ٢- خۆگونجاندن لەگەڵ خواردنی چینی:
خواردنی چینی تەنها پڕکردنەوەی گەدە نییە. ئەمە ئاوێنەیەکە کە مێژوو، جوگرافیا، فەلسەفە و تەنانەت سیاسەتی چینی تێدا ڕەنگی داوەتەوە. هەر خواردنێک چیرۆکێکی هەزار ساڵەی لە پشتەوەیە.

ستراتیژییەکان بۆ خۆگونجاندن لەگەڵ خواردنی چینی:
## 	هەفتانە خواردنێکی نوێ تاقی بکەنەوە:
بەڵام نەک تەنها لە چێشتخانە گەورەکان. بچنە ئەو شوێنە بچووکانەی کە خەڵکی خۆجێیی لێی دەخۆن. لەوێ خواردنی ڕاستەقینەی چینی دەدۆزنەوە.
## 	فێربوونی بەکارهێنانی چۆپستیک:
ئەمە تەنها ئامرازێک نییە بۆ خواردن. ئەمە نیشانەی ڕێزە بۆ کەلتووری چینی و هەروەها نیشانەی خۆگونجاندنە.
## 	سەردانی بازاڕە خۆجێییەکان:
لەگەڵ دراوسێ یان هاوڕێیەکی چینی بچن. فێری ناوی سەوزە و میوە چینییەکان ببن. هەوڵ بدەن بزانن چۆن لە پزیشکی چینیدا بەکاردێن.

خواردن لە چین تەنها بۆ تێرکردنی برسێتی نییە. ئەمە ڕێگایەکە بۆ دروستکردنی پەیوەندی، بۆ نیشاندانی ڕێز، و تەنانەت بۆ چارەسەرکردنی کێشەکان. کاتێک چینییەک دەڵێت "你吃了吗？(Nǐ chī le ma?)" کە بە واتای "ئایا نانت خواردووە؟" دێت، لە ڕاستیدا دەپرسێت "حاڵت چۆنە؟". لە کەلتووری چینیدا، ئەم دەربڕینە واتایەکی قووڵتری هەیە؛ زۆرجار وەک شێوازێکی سڵاوکردن بەکاردێت، بەتایبەت لە نێوان هاوڕێیان و ناسیاواندا وەک نیشاندانی خەمخۆری، کاتێک چینییەک ئەمە دەڵێت، لە ڕاستیدا دەیەوێت بڵێت "حاڵت چۆنە؟" یان "ئایا باشیت؟". ئەم دەربڕینە نیشانی دەدات کە خواردن لە کەلتووری چینیدا چەند گرنگە ئەوەش پەیوەندیەکی قووڵی بە کلتوری چینی و ئە قۆناغە مێژوویەناوە هەیە کە رۆژگارێک دەستراگەیشتن بە سەرەتایترین ئامرازەکانی خواردن و مانەوە لە ژیان زۆر دژوار و قورس بوو و ئاگای و تێگەیشتن لەو ررەهەندەی کلروری چینیەکان کارێکی ژیرانە و پێویستە.


جیاوازییە کەلتوورییەکان:
## 	هیرارکی کۆمەڵایەتی:
لە چین، ڕێزگرتن لە پلەبەندی کۆمەڵایەتی زۆر گرنگە. بۆ نموونە، قوتابی دەبێت ڕێزێکی زۆر لە مامۆستا, ، سەرۆککار، سەرپەرشیار و کەسی سەرو خۆی  بگرێت. ئەمە لەوانەیە جیاواز بێت لە کەلتووری کوردی کە تا ڕادەیەک کراوەترە.
## 	کۆمەڵگەی بەکۆمەڵ:
چین کۆمەڵگەیەکی بەکۆمەڵە، لە کاتێکدا کەلتووری کوردی زیاتر تاکگەراییە. لە چین، بەرژەوەندی گشتی لە پێش بەرژەوەندی تاکەکەسی دادەنرێت.
## 	زمانی جەستە: 
هەندێک جووڵەی دەست و سەر لە چین مانای جیاوازیان هەیە. بۆ نموونە، ئاماژەکردن بە پەنجە بۆ کەسێک نەشیاوە.
ڕێسا و یاسا گرنگەکان:
## 	سنووردارییە ئاینییەکان:
لە چین، بانگەشەی ئاینی و دروستکردنی کۆمەڵە و تاقمی ئاینی بە توندی قەدەغەیە. خوێندکاران دەبێت زۆر وریا بن لەم بارەیەوە و خۆیان لە هەر چالاکییەکی ئاینی بەدوور بگرن.
## 	ڕێزگرتن لە حکومەت:
ڕەخنەگرتنی ئاشکرا لە حکومەتی چین و سیستەمی سیاسی وڵات قەدەغەیە. خوێندکاران دەبێت لە باسکردنی بابەتە سیاسییە هەستیارەکان خۆ بەدوور بگرن.
## 	یاساکانی ڤیزا:
پابەندبوون بە مەرجەکانی ڤیزا زۆر گرنگە. کارکردن بە ڤیزای خوێندکاری یاسایی نییە.
## 	سنووردارییەکانی کۆبوونەوە: 
کۆبوونەوەی گشتی بەبێ مۆڵەت قەدەغەیە. خوێندکاران دەبێت وریا بن لە بەشداریکردن لە هەر جۆرە خۆپیشاندان یان کۆبوونەوەیەکی سیاسی.

خوێندکارانی کورد دەبێت هەوڵ بدەن خۆیان لەگەڵ ئەم جیاوازییە کەلتوورییانە و یاسا و ڕێسایانە بگونجێنن بۆ ئەوەی ئەزموونێکی سەرکەوتوو و بێ کێشەیان لە چین هەبێت. گرنگە کە ڕێز لە کەلتوور و یاساکانی چین بگیرێت، لە هەمان کاتدا پارێزگاری لە شوناسی کوردی خۆیان بکەن بە شێوەیەکی گونجاو و لەبار.

### ١٠.٤ دەرفەتەکانی گەشتکردن لە چین

چین پڕە لە نهێنی و سەرسوڕمان، خەزێنەیەکی بێ کۆتایی لە شوێنی سەرنجڕاکێش و ئەزموونی یەکتا پێشکەش بە گەشتیاران دەکات، تەنها وڵاتێک نییە، بەڵکو دنیایەکی تەواوە. لێرەدا، مێژوو و داهاتوو، نەریت و مۆدێرنیتە، لە هەر گۆشەیەکدا بەیەک دەگەن. بۆ خوێندکارانی کورد، گەشتکردن لە چین تەنها سەیرکردنی شوێنەکان نییە، بەڵکو دەرفەتێکە بۆ ژیان لە ناو مێژوویەکی زیندوو و تێگەیشتن لە کەلتوورێک کە بۆ هەزاران ساڵ شارستانیەتی مرۆڤایەتی داڕشتووە. با بە وردی سەیری ئەو شوێنانە بکەین کە خوێندکاران دەتوانن سەردانیان بکەن و چۆن دەتوانن بە باشترین شێوە سوود لەم دەرفەتە وەربگرن:



### 	١-شوێنە مێژووییەکان: گەشتێک بۆ ناو ڕابردوو

## 	دیواری مەزنی چین:
ئەم شاکارە مێژووییە، کە بۆ زیاتر لە 2000 ساڵ پارێزگاری لە سنوورەکانی چین کردووە، تەنها دیوارێک نییە. هەر بەشێکی ئەم دیوارە چیرۆکی خۆی هەیەگەشتیاران دەڵێن  سەردانی چەندین بەشی جیاوازی دیوارەکەیان کردووە، و هەر جارێک شتێکی نوێیان دۆزیوەتەوە. بەشی موتیانیو (Mutianyu) لە نزیک پەکین، کە باشترین شوێنە بۆ سەردانیکردن، نەک تەنها دیمەنێکی سەرنجڕاکێشی هەیە، بەڵکو کەمتر قەرەباڵغە و دەتوانن بە ئارامی هەست بە مێژووی ئەم شوێنە بکەن. بەڵام ئەگەر دەتانەوێت ئەزموونێکی ڕاستەقینەتر هەبێت، پێشنیار دەکەم سەردانی بەشی جینشانلینگ (Jinshanling) بکەن. ئەم بەشە کەمتر نۆژەنکراوەتەوە و دەتوانن هەست بە ڕۆحی ڕاستەقینەی دیوارەکە بکەن.
کاتێک لەسەر دیوارەکە دەڕۆن، بیر لەو سەربازانە بکەنەوە کە بۆ سەدان ساڵ لێرە ژیاون و چاودێرییان کردووە. هەوڵ بدەن لە کاتی خۆرئاوابووندا لەسەر دیوارەکە بن - دیمەنێکە کە هەرگیز لە بیرتان ناچێتەوە.

## 	شاری قەدەغەکراو (پەکین)
ئەم کۆشکە، کە بۆ 500 ساڵ ناوەندی دەسەڵاتی چین بووە، زیاتر لە 9000 ژووری هەیە. لە ماوەی دە ساڵی ڕابردوودا، من دەیان جار سەردانی ئەم شوێنەم کردووە و هەر جارێک شتێکی نوێم دۆزیوەتەوە.
زۆربەی گەشتیاران تەنها بەشە سەرەکییەکان دەبینن، بەڵام من پێشنیار دەکەم کاتێکی زیاتر تەرخان بکەن بۆ گەڕان بە ناو کۆڵانە لاوەکییەکاندا. بۆ نموونە، سەردانی باخچەی ئیمپراتۆری بکەن کە لە بەشی باکووری کۆشکەکەیە. لێرەدا دەتوانن ببینن چۆن ئیمپراتۆرەکان کاتیان بەسەر بردووە.
لە "هۆڵی هاوسەنگی ناوەندی"دا، کە شوێنی فەرمی ئیمپراتۆر بووە، دەتوانن هەست بەو دەسەڵاتە بکەن کە لێرەوە چینی بەڕێوە بردووە. کاتێک لە حەوشەکانیدا پیاسە دەکەن، بیر لەو ژنانی حەرەمسەرا و خواجەکان بکەنەوە کە ژیانیان لێرە بەسەر بردووە. هەوڵ بدەن سەردانی مۆزەخانەی کۆشکەکەش بکەن کە گەنجینەیەکی بێوێنەی تێدایە.

## 	لەشکری تێراکۆتا (شیان)
ئەم سوپا قوڕینە، کە لە زیاتر لە 8000 سەرباز پێکهاتووە، نەک تەنها شاکارێکی هونەرییە، بەڵکو بەڵگەیەکە لەسەر ئەوەی چینیەکان زۆر رێز لە رابردوو و پاڵەوانە مێژوویەکانیان دەگرن..  هەر سەربازێک ڕوخسارێکی تایبەتی هەیە، کە نیشانەی ئەوەیە هەموویان لەسەر کەسانی ڕاستەقینە دروستکراون. کاتێک لەناو ئەم لەشکرەدا دەڕۆن، هەست دەکەن وەک ئەوەیە لەناو سوپایەکی زیندوودا بن. پێشنیار دەکەم سەردانی هەر سێ گۆڕەپانەکە بکەن، چونکە هەر یەکەیان تایبەتمەندی خۆی هەیە.


### 	٢- شارە گەورەکان: تێکەڵبوونی کۆن و نوێ
## 	پەکین
پایتەختی چین تەنها شارێک نییە، بەڵکو مۆزەخانەیەکی کراوەیە. لە ماوەی دە ساڵی ڕابردوودا، من هەموو گۆشەیەکی ئەم شارەم ناسیوە و هێشتا هەست دەکەم شتی نوێ هەیە بۆ دۆزینەوە. لە لایەکەوە دەتوانن سەردانی شوێنە مێژووییەکان وەک مەعبەدی ئاسمان بکەن، کە شوێنی نزاکردنی ئیمپراتۆرەکان بووە بۆ بەرهەمی باش. پێشنیار دەکەم بەیانییەکی زوو سەردانی بکەن و تەماشای خەڵکی بەتەمەن بکەن کە تای چی و یۆگا دەکەن.

لە لایەکی ترەوە، لە ناوچەی 798 Art District دەتوانن هونەری هاوچەرخی چینی ببینن. ئەم ناوچەیە پێشتر کارگەیەکی کۆن بووە و ئێستا بووەتە ناوەندی هونەری مۆدێرن. گەلەرییەکان و کافێ هونەرییەکان سەردان بکەن و لەگەڵ هونەرمەندە گەنجەکان قسە بکەن. شەوانە سەردانی شەقامی Ghost Street بکەن، کە پڕە لە چێشتخانەی جۆراوجۆر و دەتوانن تامی خواردنە جیاوازەکانی چین بکەن. پێشنیار دەکەم تامی "خواردنی گەرمی سیچوان" و "ماسی بریاندراوی هونان" بکەن.

## 	شانگهای
ئەم شارە نموونەی هەرە باشی مۆدێرنیتەی چینییە. لە ماوەی دە ساڵی ڕابردوودا، من شایەتی گۆڕانکارییە خێراکانی ئەم شارە بووم. سەردانی The Bund بکەن، کە دیمەنی سەرنجڕاکێشی ئاسمانخراشەکانی تێدایە. پێشنیار دەکەم لە کاتی خۆرئاوابووندا لێرە بن و تەماشای گۆڕانی ڕەنگی ئاسمان و ڕووناکبوونەوەی شارەکە بکەن . لە Yu Garden دەتوانن جوانی باخچەسازی چینی ببینن. ئەم باخچەیە بۆ زیاتر لە 400 ساڵ لێرە بووە و نموونەیەکی بێوێنەیە لە هونەری باخچەسازی چینی. هەوڵ بدەن لە یەکێک لە چایخانە کۆنەکان دانیشن و تامی چای چینی بکەن.  شەوانە سەردانی Xintiandi بکەن، کە ناوچەیەکی پڕ لە چێشتخانە و بار و دوکانە. ئەم ناوچەیە نموونەیەکی باشە لە چۆن چین کۆن و نوێ تێکەڵ دەکات - خانووە کۆنەکان پارێزراون بەڵام ناوەوەیان کراوەتە شوێنی مۆدێرن.

### 	٣-سروشتی چین: جوانییەکی بێوێنە
## 	چیاکانی هوانگشان:
ئەم چیایانە، کە سەرچاوەی ئیلهامی زۆرێک لە نیگارکێشە چینییەکان بوون، دیمەنێکی سەرسوڕهێنەریان هەیە. من چەندین جار سەردانی ئەم شوێنەم کردووە و هەر جارێک هەستم کردووە لە دنیایەکی جیاوازدام.  کاتێک بەیانی زوو سەردانی دەکەن و تەمومژ دەبینن کە چیاکانی داپۆشیوە، هەست دەکەن لە دنیایەکی ئەفسانەییدان. پێشنیار دەکەم شەو لە یەکێک لە هۆتێلەکانی سەر چیاکە بمێننەوە تا بتوانن خۆرهەڵاتن ببینن - دیمەنێکە کە هەرگیز لە بیرتان ناچێتەوە. سەردانی گوندی Hongcun بکەن کە لە نزیک چیاکانە و نموونەیەکی زیندووی گوندێکی کۆنی چینییە. ئەم گوندە بۆ زیاتر لە 900 ساڵە ماوەتەوە و هێشتا خەڵک تێیدا دەژین. هەوڵ بدەن لەگەڵ خەڵکی خۆجێیی قسە بکەن و گوێ لە چیرۆکەکانیان بگرن.
## 	دارستانی بامبۆی سیچوان
ئەم دارستانە نەک تەنها ماڵی پاندای زەبەلاحە، بەڵکو نموونەیەکی بێوێنەیە لە ژینگەی سروشتی چین. لە ماوەی دە ساڵی ڕابردوودا، من چەندین جار سەردانی ئەم ناوچەیەم کردووە و هەر جارێک شتێکی نوێم دۆزیوەتەوە.لە ناوەندی لێکۆڵینەوە و پاراستنی پاندا لە چێنگدو دەتوانن لە نزیکەوە ئەم گیانلەبەرە دەگمەنانە ببینن. پێشنیار دەکەین بەیانییەکی زوو سەردانی بکەن کاتێک پانداکان زۆر چالاکن و خەریکی نانخواردنن.هەروەها دەتوانن لە دارستانەکەدا پیاسە بکەن و گوێ لە دەنگی شەپۆلی گەڵای بامبۆ بگرن. هەوڵ بدەن بۆ ماوەیەک لە یەکێک لە گوندە دوورەدەستەکانی ناوچەکە بمێننەوە - ئەمە دەرفەتێکی بێوێنەیە بۆ ئەوەی ژیانی ڕاستەقینەی گوندنشینانی چین ببینن.

## 	پارکی نیشتمانی چیاکانی تیانزی (Zhangjiajie National Forest Park):

ئەم پارکە لە ناوچەی هونان لە باشووری چین هەڵکەوتووە و بە یەکێک لە سەرچاوەکانی ئیلهام بۆ دیمەنە سروشتییەکانی پلانێتی پاندۆرا لە فیلمی ئاڤاتار دادەنرێت. لێرەدا چەند خاڵێکی گرنگ دەربارەی ئەم شوێنە:
## ١-دیمەنی سەرسوڕهێنەر:
پارکەکە بە ستوونە بەردینە بەرزەکانی ناسراوە کە لە نێو تەمومژدا دەردەکەون و دیمەنێکی خەیاڵئامێزیان هەیە، زۆر لەو دیمەنانە دەچن کە لە فیلمی ئاڤاتاردا دەبینرێن.

## ٢-پردی شووشەیی:
یەکێک لە سەرنجڕاکێشترین بەشەکانی پارکەکە پردێکی شووشەییە کە بە درێژایی 430 مەتر لە نێوان دوو چیادا درێژ بووەتەوە. ئەم پردە دیمەنێکی سەرسوڕهێنەر دەبەخشێت و هەستێکی "ئاڤاتاری" بە گەشتیاران دەدات.

## ٣-تەلەفریک:
بۆ گەیشتن بە بەرزترین شوێنەکانی پارکەکە، دەتوانیت سواری تەلەفریکی "بایلۆنگ" ببیت کە درێژترین و بەرزترین تەلەفریکی جیهانە.

## ٤-ڕێگاکانی پیاسەکردن:
پارکەکە چەندین ڕێگای پیاسەکردنی هەیە کە دەتوانیت لە نزیکەوە سروشتی سەرسوڕهێنەری ناوچەکە ببینیت.

## ٥-کاتی باش بۆ سەردانیکردن:
باشترین کات بۆ سەردانیکردنی ئەم پارکە لە مانگەکانی نیسان تا تشرینی یەکەمە، کاتێک کەشوهەوا گونجاوە و دیمەنەکان جوانترین.

## ٦-گەیشتن بە شوێنەکە: نزیکترین فڕۆکەخانە فڕۆکەخانەی نێودەوڵەتی Zhangjiajie Hehua یە. لەوێوە دەتوانیت بە پاس یان تاکسی بگەیتە پارکەکە.

# ئامۆژگارییەکان بۆ کاتی گەشتکردن
## 	پلاندانان
پێش ئەوەی بگەنە چین، لیستێک لەو شوێنانە دروست بکەن کە دەتانەوێت سەردانیان بکەن. بیر لەوە بکەنەوە کە چین وڵاتێکی زۆر گەورەیە و ناتوانن لە گەشتێکدا هەموو شوێنەکان ببینن. باشترە چەند شوێنێک هەڵبژێرن و بە وردی سەردانیان بکەن. پێشنیار دەکەین گەشتەکەتان بە پەکین دەست پێبکەن، پاشان بڕۆن بۆ شیان، دواتر سیچوان و لە کۆتاییدا شانگهای.


## 	گواستنەوە
سیستەمی شەمەندەفەری خێرای چین یەکێکە لە باشترینەکانی جیهان. بلیتەکان پێشوەخت بکڕن، بەتایبەت لە وەرزی گەشتیاریدا. ئەپڵیکەیشنی Trip.com یان Ctrip بەکاربهێنن بۆ کڕینی بلیت. لە ئەزموونی خۆمەوە، پێشنیار دەکەم شەمەندەفەری شەوانە بەکاربهێنن بۆ گەشتە دوورەکان - ئەمە کات و پارە دەگەڕێنێتەوە.

## 	زمان
هەرچەندە فێری زمانی چینی دەبن، بەڵام ئەپڵیکەیشنێکی وەرگێڕان وەک Pleco یان Google Translate دابەزێنن. زۆربەی چینییەکان ئینگلیزی نازانن، بەتایبەت لە شارە بچووکەکان. هەوڵ بدەن چەند دەستەواژەیەکی سەرەتایی چینی فێر ببن وەک "سڵاو"، "سوپاس" و "ببوورە" - ئەمە زۆر یارمەتیدەر دەبێت.
## 	پارە
ویچات پەی یان ئەلی پەی  بەکاربهێنن. زۆربەی شوێنەکان لە چین پارەی کاش وەرناگرن. پێش گەیشتنتان بۆ چین، هەژماری بانکی چینی بکەنەوە و پەیوەندی بە ئەپڵیکەیشنەکانی پارەدانەوە بکەن. لە ئەزموونی خۆمەوە، هەندێک پارەی کاشیش لەگەڵ خۆتان هەڵبگرن بۆ حاڵەتی نائاسایی.
## 	ئاسایش:
چین بە گشتی وڵاتێکی ئارامە بۆ گەشتیاران، بەڵام هەر وەک هەر شوێنێکی تر، وریا بن. کۆپی پاسپۆرت و ڤیزاکەتان لەگەڵ خۆتان هەڵبگرن و ئۆریجیناڵەکە لە شوێنێکی ئارامدا دابنێن. هەروەها، ئاگاداری کەلوپەلە بەنرخەکانتان بن لە شوێنە قەرەباڵغەکان.








