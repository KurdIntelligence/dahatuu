
 # ٧. ئامادەکاری پێش گەیشتن

## ٧.١ وەرگرتنی پێشنیاری وەرگرتن
دوای پێشکەشکردن بۆ خوێندنی دیاریکراو بەماوەیەک زانکۆ خوێندکارە هەڵبژێردارەوەکان ئاگادار دەکاتەوە. لەیەکەم هەنگاودا زانکۆ ئیمەیڵێک دەنێرێت و پێشکەشکارەکانی هەڵبژێردراون سەرپشک دەکرێن لەوەی دەیانەوێت ئەو ئۆفەرەی زانکۆ دابینی دەکات قبوڵی دەکەن یاخود نا. ماوەی وەڵامدانەوەی ئەم ئیمەڵە بەگشتی سێ ڕۆژە و ئەگەر لەو ماوەیەدا وەڵامی زانکۆ نەدرێتەوە، بەشێوەیەکی خودکارانە زانکۆ وادادەنێت کە پێشکەشکار نایەوێت ئۆفەرەکە وەربگرێت. بۆیە دەبێت ئەو ئیمەیڵەی بەکاریدەهێنیت بۆ پێشکەشکردنی خوێندنەکەت چالاک بێت و زوو زوو تەماشای بکەیت. دوای ئەوەی کە دڵنیابوویتەوە لەوەی دەتەوێت ئۆفەری زانکۆ قبوڵ بکەیت، دەبێت لە ڕێگەی ئیمەیڵەوە وەڵامیان بدەیتەوە و ئاگاداریان بکەیتەوە کە ئۆفەرەکەت قبوڵکردووە. 

٧.٢ دۆزینەوەی شوێنی مانەوە
بۆ ئەو فێرخوازانەی سکۆلەرشیپیان هەیە (تەواو بێت یان بەشی)، زانکۆ شوێنی مانەوە (داخلی) دابین دەکات. بەگشتی بۆ خوێندکارانی بەکالۆریۆس و ماستەر ژووری دووکەسی دابین دەکرێت و بۆ خوێندکاری دکتۆرا ژووری تاکەکەسی دابیندەکرێت. پەیوەست بەجۆری سکۆلەرشیپەوە ئەگەر خوێندکار ویستی ئەوەی هەبێت لەدەرەوەی زانکۆ شوێنی مانەوە بگرێت، دەکرێت زانکۆ وەکو یارمەتی بڕێک پارەی بۆ دابین بکات. بۆ ئەو خوێندکارانەی لەسەر تێچووی خۆیان دەخوێنن، بەهەمان شێوە دەتوانن لە ناو زانکۆدا بژین و کرێی مانگانە بدەن کە بەپێی جۆری ژوور دەگۆڕێت.  

## ٧.٣ بیمەی تەندروستی
بیمەی تەندروستی بریتیە لەگرتنەخۆی هەموو ئەو تێچووانەی کەسێک پێویستیەتی بۆ چارەسەرکردن لە نەخۆشخانەدا. بیمەی تەندروستی لە چین تەنها نەخۆشخانە گشتیەکان دەگرێتەوە و ئەگەر کەسێک بچێتە نەخۆشخانەیەکی تایبەت ناتوانێت سود لە بیمەی تەندروستی وەربگرێت. هەروەها بیمەی تەندروستی هەموو جۆرە چارەسەرێک ناگرێتەوە، بەنموونە جوانکاری. هەموو خوێندکارێک دێتە وڵاتی چین دەبێت بیمەی تەندروستی هەبێت. بۆ خوێندکارانەی براوەی سکۆلەرشیپ زانکۆ بیمەی تەندروستیان بۆ دابین دەکات و بۆ خوێندکارانی تر دەبێت خۆیان بیمەی تەندروستی بکڕن. بە دوو شێوازدەتوانرێت سود لە بیمەی تەندروستی وەربگیرێت، کاتێک نەخۆشیەک زۆر قورس نیە و پێویستی بە نەشتەرگەری یاخود مانەوە لە نەخۆشخانە نیە، ئەوە کەسی هەڵگری بیمە خودی خۆی بڕی تێچووەکە دابین دەکات و دواتر بەپێی ئەو لیستەی تێچوو کۆمپانیای بیمە بڕی لە سەدا هەشتاو پێنج (٨٥٪) دەگێڕێتەوە بۆ هەڵگری بیمە لەسنوری ئەو بڕەی بیمەکە دیاریکردووە، ئەگەر لەبڕی دیاریکراو زیاتر بێت بۆ هەر ڕۆژێک هەڵگر دەبێت خۆی پارە زیادەکە بدات. لەگەری مانەوە لە نەخۆشخانە بۆ ماوەیەک یاخود ئەنجامدانی نەشتەرگەری دەکرێت پێشتر پەیوەندی بە کۆمپانیای بیمەوە بکرێت و بڕی پارەکە بە گفتووگۆکردن لەگەڵ نەخۆشخانەکەدا پێشتر دابین بکرێت. 

 ## ٧.٤ ئامادەکردنی کەلوپەلی پێویست:
گەشتکردن لە ژیاندا جۆرێکە لەسەرکێشێ، گرنگە بزانین چۆن خۆمانی بۆ ئامادە دەکەین. وڵاتی چین وڵاتێکە کە هەموو شتێک بەئاسنی بەردەست دەکەوێت. بەڵام دەکرێت لەسەرەتادا و کاتێک شارەزای سیستەمی ژیانی چین نیت کەمێک توشی قورسی ببیت. لێرەدا ئەو پێویستیە سەرەتاییەنە باس دەکەین کە دەکرێت لەگەڵ خۆتدا بیانهێنیت:

１-	پارە: دەتوانیت بڕێک پارەی یوانی چینی لەگەڵ خۆتدا بهێنیت بۆ ئەوەی بەشی ژیانکردنت بکات بەلایەنی کەمەوە بۆ مانگێک. یاخود دەکرێت دۆلاری ئەمریکی لەگەڵ خۆت بهێنیت و لە فڕۆکەخانە یاخود یەکێک لەبانکەکانی چین کە هەژماردەکەیتەوە ئاڵوگۆڕی بکەیت بۆ یوانی چینی. ئامۆژگاریکراوە لە ٥٠٠ دۆلاری ئەمریکی یاخوود ٣٥٠٠ یوانی چینی کەمتر هەڵنەگریت.

２-	پۆشاک: باشترە جل و بەرگی پێویست لەگەڵ خۆتدا بهێنیت تاوەکو دەکەویتە سەرپێی خۆت. دەکرێت تەماشای کەش و هەوای ساڵانەی ئەو شارەی بۆی دەچیت بکەیت و بەپێی کەش و هەوا ئامادەکاری بۆهێنانی جل و بەرگ بکەیت.

３-	دەرمان: کۆمەڵێک نەخۆشی سادە هەیە کە پێویست بە چوونە نەخۆشخانە ناکات و دەتوانیت هەندێک دەرمانی پێویستی وەکو دەرمانی هەڵامەت و ئازاری کەم بهێنیت.

４-	خواردن و خواردنەوە: ئەگەر جۆرە بەهاراتێکی تایبەت هەیە و خۆت پێت خۆشە باشترە لەگەڵ خۆتدا بیهێنیت. یاخود خواردنەوەیەکی تایبەت وەکو چا یان قاوە کەبەلاتەوە پەسەندە بیهێنیت.

５-	بۆ خانمان دەتوانن پەیوەندی بە خانمانی بەشداربووی پڕۆژەی داهاتووە و بکەن و زانیاری زیاتر دەست بخەن دەربارەی ئەو پێویستیانەی هەیانە.

６-	بابەتی ئەلیکترۆنی: لاپتۆپ و بارگاویکەرەوەی لاپتۆپ و مۆبایل و هێنانی تەقسیمی کارەبایی.

７-	بابەتی پاکەرەوە: دەتوانن بڕێکی کەم لەماددەی پاکەرەوەی وەکو شامپۆ بهێنن تاوەکو جێگیردەبن.

هەروەکو ئاماژەشمان پێداوە لەسەرەوە ئەمانە پێداویستی سەرەتایین و هەرکەڕاهاتیت دەتوانیت هەرچیت پێویستە بیکڕیت بە ئۆنلاین یاخود لە بازاڕ.

 ## ٧.٥ خۆئامادەکردن بۆ کەلتووری نوێ

وڵاتی چین یەکێکە لە هەرە شارستانیەتە دێرینەکان و خاوەن کەلتورێکی زۆر دەوڵەمەندە. تێگەیشتن و خۆ دۆزینەوە لەناو ئەم کەلتوورەدا یارمەتیدەردەبێت بۆئەوەی چێژ لەمانەوەت ببینیت و بەشێوەیەکی گونجاوتر ژیانی ڕۆژانە بەسەر ببەیت. لێرەدا کۆمەڵێک خاڵ دەخەیەنە ڕوو بۆ ئەوەی بتوانیت ئاسانتر خۆتبگونجێنیت لەگەڵ ئەم خانەخوێیە نوێیەدا:

１-	تێکەڵبوون و دۆزینەوەی هاوڕێ: بەبەشداری چالاکی زانستی و کۆمەڵایەتی کە ئامدەدەکرێت لەلایەن زانکۆوە دەتوانیت خەڵکی نوێ ببینیت و هاوڕێی نوێ پەیدابکەیت. ئەمەش دەکرێت لە زۆر ڕووەوە سودی هەبێت وەکو، پرسیارکردن دەربارەی کەلتوری چینی و زانینی ئەوەی چی گونجاوە و چی نەگونجاوە بکرێت.

２-	بەشداریکردن لە پڕۆگرامی ئاڵوگۆڕی زمان: بەشێک لە خوێندکارانی چین ئارەزوو دەکەن فێری زمانی تر ببن بەتایبەتی زمانی ئینگلیزی، ئەمەش دەکرێت وەکو دەرفەتێک بەکاربهێنرێت تاوەکو ئاستی زمانی چینیەکەت باشتر بکەیت.

３-	سەردانی شوێنە خۆجێیەکانی وەکو پارک و مارکێت و شوێنە گشتیەکان و بینینی خەڵکی نوێ.

４-	بەشداریکردنی ڤیستیڤاڵە کەلتووریەکان تاوەکو شارەزای کەلتوری چینی ببیت.

５-	کەلتووری چینی زۆر جیاوازە، تاوەکو توشی شۆکی کەلتوری نەبیت پێشتر ئامادەکاری بکە و زانیاری زیاتر کۆبکەرەوە.

６-	دەبێت هەندێک هەڵسوکەوت هەیە کە لەکۆمەڵگەی کوردیدا بێزراوە و ناتوانرێت لەشوێنی گشتیدا بکرێت بەئاسایی وەریبگریت کە خەڵکی چینی دەیکات وەکو دەرچونی هەواو و تفکردنە سەر شۆستە و ناو پاس و قڕقێنە ڵیدان و لوت پاکردنەوە و هتد، ئەمەش بەشتێکی ئاسایی و ڕێگەپێدراو دادەنرێت لەناو کۆمەڵگەی چینیدا.
